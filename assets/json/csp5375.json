{
    "content" : "Numero identificativo: CSP-5375\nCategoria: Artefatto\nLivello minaccia: \u2588\u2588\u2588\u2588\u2588\u2588\nLivello contenimento: ABRC\nData identificazione: \u2588\u2588-\u2588\u2588-\u2588\u2588\u2588\u2588\nLuogo: Collegio Superiore Irnerio\nResponsabile: \u2588\u2588\u2588\u2588 \u2588 Tusk\nStato: \u2588\u2588\u2588\u2588\u2588\u2588\n\nCSP-5375 \u00E8 un artefatto con note propriet\u00E0 di manipolazione mentale. In particolare, CSP-5375 permette di manipolare la percezione di fino a due persone contemporaneamente, facendo s\u00EC che quest\u2019ultime non siano in grado di percepire la presenza dell\u2019utilizzatore.\n\nA livello di aspetto, CSP-5375 assume la forma di un cucchiaio, lungo \u2588 centimetri e largo \u2588. Confronti con altri tipi di cucchiai hanno confermato che la forma pi\u00F9 simile \u00E8 quella di un cucchiaio da tavola. Un\u2019analisi \u2588\u2588\u2588\u2588\u2588\u2588\u2588\u2588\u2588 ha confermato che CSP-5375 \u00E8 costituito nella sua totalit\u00E0 da oro-197, rendendo quindi impossibili datazioni al radiocarbonio. Nonostante ci\u00F2, le propriet\u00E0 chimico-fisiche non coincidono con quelle predette: CSP-5375 non perde la propria forma manco se esposto a temperature di \u2588\u2588\u2588\u2588 K e pressioni di \u2588\u2588\u2588 atm. Inoltre, tentativi di piegare il cucchiaio (sia manualmente che con l\u2019utilizzo di strumenti meccanici) si sono rivelati inefficaci.\n\nIl raggio di azione di CSP-5375 \u00E8 di circa 81 metri, sebbene rimanga presente il limite di due persone contemporaneamente. Studi preliminari hanno confermato che la manipolazione riguarda solamente la percezione di esseri umani: tentativi di escludere dalla percezione animali, vegetali o oggetti inanimati non hanno avuto successo. \u00C8 possibile escludere dalla percezione solamente esseri umani entro un raggio di circa 1.21 m da CSP-5375. La persona esclusa dalla percezione pu\u00F2 anche essere l'utilizzatore stesso di CSP-5375. Mentre \u00E8 necessario il contatto visivo tra utilizzatore e persona esclusa (a patto che non siano la stessa persona), non \u00E8 necessario che l'utilizzatore veda le persone a cui verr\u00E0 manipolata la percezione. I soggetti con la visione manipolata si comportano come se la persona esclusa non sia presente, sebbene possano sentire la voce di quest\u2019ultima. Dopo l\u2019utilizzo (che dura approssimativamente 28 secondi), CSP-5375 diventa inutilizzabile per 26 +\/- 4 giorni.\n\nIn un esperimento, il soggetto A (escluso dalla percezione) \u00E8 stato posto tra il soggetto B (persona a cui viene manipolata la percezione) e una lavagna con alcuni numeri, in modo che il corpo del soggetto A impedisse al soggetto B di vedere i numeri sulla lavagna. Quando \u00E8 stato chiesto al soggetto B di dire i numeri sulla lavagna, quest\u2019ultimo ha esposto numeri errati con sicurezza. L\u2019ipotesi principale \u00E8 che la mente del soggetto B \u201Criempia\u201D il buco nel campo visivo lasciato dal soggetto A utilizzando un riempimento \u201Csensato\u201D.\n\nCSP-5375 fu trovato a \u2588\u2588\u2588\u2588\u2588\u2588, \u2588\u2588\u2588\u2588, in data \u2588\u2588-\u2588\u2588-\u2588\u2588\u2588\u2588. Dopo un iniziale periodo di analisi, fu dichiarato un ABRC (Artefatto a Basso Rischio di Contenimento) e trasferito presso la sede di \u2588\u2588\u2588\u2588\u2588\u2588 per ulteriori studi. Lo studio \u00E8 stato interrotto dopo \u2588\u2588\u2588 giorni a seguito di un furto, commesso da autori ignoti. La divisione investigativa ha concluso che sebbene l\u2019autore sia probabilmente un membro del Collegio Superiore Irnerio, i mezzi di uno studente universitario non dovrebbero essere tali da permettere un\u2019azione del genere. Le ipotesi pi\u00F9 plausibili sono la presenza di un infiltrato dentro il CSP oppure di qualche artefatto ignoto che ha permesso l\u2019intromissione.\n\nPer quanto concerne il movente, \u00E8 stato confermato che l\u2019intenzione sia quella di usare CSP-5375 all\u2019interno de \u201CIl Collegio di Sangue\u201D, un \u201Ckilling game\u201D figurativo organizzato da figure ignote all\u2019interno del Collegio Superiore Irnerio. Poich\u00E9 per \u201Cuccidere\u201D un collegiale \u00E8 necessario sottostare alla regola che non possono essere presenti testimoni (eccetto per l\u2019assassino), CSP-5375 permetterebbe di aggirare quest\u2019ultima consentendo di rendersi funzionalmente invisibile a un massimo di due testimoni (sebbene il tempo di ricarica di 26 giorni lo renda funzionalmente utilizzabile solo una volta all\u2019interno del gioco).\n\nLa Divisione Investigativa abbia confermato che CSP-5375 sia all\u2019interno del Collegio Superiore Irnerio, ma tentativi di recuperarlo attraverso infiltrazioni notturne si sono rivelati fallimentari. Vista la piccola dimensione di CSP-5375, \u00E8 possibile che venga trasportato sulla persona di un membro del Collegio oppure nascosto in qualche luogo appartato. La divisione investigativa ha quindi concluso che un approccio sotto copertura sarebbe quello con maggior probabilit\u00E0 di successo."
}